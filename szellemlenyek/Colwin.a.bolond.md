**Neve**: Colwin, a bolond  
**Valódi "neve"**: "Gonosz, intelligens mosoly a bágyadt holdfényben, eszelős kacaj, kínlódást szemlélő perverz öröm"

## Története
Részlet Eihhir Quor defensis emlékirataiból:  
"... s megjött uram a harcból, mi hosszú volt és kimerítő. Seregeink vereséget szenvedtek, a helyzet aggasztónak tűnt. A nagyúr lépett a fogadóterembe. Arcán gondok okozta barázdák; egész lénye fáradtságot sugallt. Ekkor jött be Colwin, a bolond kit - megvallom - ki nem állhattam. Vutas-Votar-i árva volt - mondják. Arca oly maszkot öltött, amilyet akart es nem volt ő féleszű, oh dehogy!

Meglátta uram, s rögtön rákezdett. Mézesmázos beszéden szólt, s én kígyónak láttam ekkor. Először hízelgett, majd gúnyos felhangokat kapott mondandója. Láttam, élvezi uram gyötrelmét, de tehetetlen voltam.  
Néha egész elhalkult hangja, hogy aztán ismét a magasba szökjön. Uram szinte kábulatban volt már, és ez a fenevad ki akarta élvezni szenvedése minden pillanatát. Nem tűrhettem tovább. Hatalmam óvón ölelte körül parancsolómat, s zökkentette ki gonosz kábulatából. Tekintete kitisztult, s iszonyú haragra gerjedt.

Előrelépett, s arcába sújtott a tisztátalannak. Ordított, hívta a hóhért. Colwin ekkor elhallgatott, csak akkor kezdett őrült vihogásba, mikor a bakóhoz vonszolták. Elméje elborult. Fekete, dühöngő szörny volt most már, ki minden lélegzetével mocskot okád a világra. Cérnahangon sikított, vihogott, s uramat nézte, mielőtt a bárd lecsapott. Csönd lett, uram megnyugodott, de én nem éreztem a halál megtisztító szentségét. Rossz érzésem volt.

Másnap a vár ura megbetegedett. Nem tűnt súlyosnak, csak állandó migrénre panaszkodott. Aznap éjjelre varázsálmot bocsátottam rá. Pihenjen csak.

Harmadnap csak rosszabb lett az állapota. Az ágyat nyomta végig. Hangtalanul rázkódott. Mintha nevetne...

A következő nap már magas láz kínozta, s félrebeszélt. Néha kirobbanó nevetés, vagy inkább - bocsássa meg - vihogás tört ki belőle. Mágiám hatástalannak bizonyult. Szörnyű érzés volt, hitem megrendült.

A negyedik napon uram már agonizált, pedig mindent megpróbáltunk. Még javasasszonyokat is hívtunk a faluból. Nem volt már a várnak vezére, csak egy roncs, ki most már egész nap visítozva vihogott, még az őröket is megtámadta, így be kellett zárnunk elkülönített szobájába. Az ötödik napra virradó éjjel halt meg. Szervezete nem bírta már a megpróbáltatást. Nem igazán vagyok járatos a szellemlények világában, de Colwin - átkozott legyen a neve - műve volt az egész, az biztos. Gurthis hadúr most már biztos bekebelez minket, amúgy is gazdag birodalmát gyarapítván...."

Mint látható Colwin egy igen rosszindulatú, intelligens szellemlény, ki gyűlöl mindenkit e világon, még saját magát is.

Képes megszállni valakit és úgy kínozni. Lassan átveszi áldozata fölött az uralmat. Ez általaban az egyre gyakoribba válló kacajok, vihogások formájában nyilvánul meg. Az elme teljesen elborul, s ezt a test sínyli meg. Egyfajta felsőbb késztetés ez. A szilánkokra hasadó személyiség

aláássa a test harmóniáját is. Colwin - ki az évszázadok során már szinte mindent elvesztett emberiességéből - már csak a gyönyörnek "él", amit agonizáló áldozatai szenvedése közben érez. Sajnos ennek ellenére félelmetes az intelligenciája. Nem valószínű, hogy valaha is itthagyhatja az árnyékvilágot....

---

ℹ️ 6. osztályú szellemlény (Aura:60%)

Szellemképességek:
- Megszállás  
- Inkarnáció  
- Sötét érintés  
- Őrület (Részletesen: lásd a leírást!)

---

Slissan Destoros: Abryss "nyughatatlan" teremtményei (III. kötet)

A Gradÿss ház titkos könyvtárából

(Ailtas)