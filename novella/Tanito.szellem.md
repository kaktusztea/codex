## Tanító szellem

Korán keltem. Mesterem ébresztett.

Kimentünk a Nagy Hallgatások Ligetbe, mint már annyiszor. Láttam tanítóm csendes mosolyát. Azt hitte nem veszem észre! Ma valami... más lesz. Hallgattunk egy darabig. Bár izgatott voltam, a liget szépsége – mint már annyiszor – ismét megfogott. Mosolygott rám az összes fa, meg a füvek is. Hangtalanul köszöntöttem őket én is.

Mesterem lassan beszélni kezdett.
– *"Érzed a nyugalmat, a szépséget, ugye?"* – kérdezte.\
– *"Persze"* – válaszoltam. Nem tudtam mit akar ezzel. \
– *"Megtanítottam, hogy használd csekély hatalmadat."*\
– *"Igen, mester. Éreznem kell a szépséget, amit látok."*\
– *"Mutasd hát."*

Koncentráltam, és belekezdtem a légzőgyakorlatba. Hajlongtam, szívtam be a friss levegőt. Magamba gyűjtöttem a szépséget, amit láttam. Olyan szép volt itt minden! Végül kinyúltam az erőmmel és megérintettem a nevető patakot. Adtam neki a hatalmamból. Csobbanás hallatszott és a víz egy rövid időre egy szép nőalakot formázott. Az a kedves leány, aki néha társaival ételt hoz nekünk ide fel a rendházba... Eredetileg egy virágot akartam, nem is tudom, hogy lett ő belőle... Elpirultam. Érzékenyebb voltam a hangulatokra ebben az állapotban, nem csoda, hogy szinte sütött rám a hátam mögül mesterem derűje.

*"Jól van."* – mondta. A leányról nem szólt semmit. – *"Gyere hát velem. Új dolgot tanulsz."*

Sokáig barangoltunk. Néha szellő suhogtatta köpenyünket. Mesterem igen derűs volt ma. Mérges lettem, hogy még mindig rajtam mulat, de később rájöttem, más volt az oka. Meglepődve tapasztaltam, hogy lefele – a falu felé – tartunk. Több órás fárasztó ereszkedés után meg is érkeztünk a völgyben fekvő kicsiny – ám igen zajos – faluba. Nem sokszor jártam itt. Tanítóm a piactér felé tartott. Ekkor már teljesen összezavarodtam. Egyrészt, hogy mit akarhat, másrészt, a sürgő-forgó, kiabáló embertömegtől, a színes kavalkádtól. A nap delelőn állt. Egyszerre lecövekeltünk a piactér közepén. Mesterem rám nézett jókedvűen és azt mondta: *"Rajta. Csináld!"*
– *"Mit, mester?"*\
– *"Használd az erődet."*

De hát hogy gondolhatja! Itt sok ember van, ordibálás. Alig néhány fa. A szépség, a nyugalom sehol nem fellelhető. Végül kiszemeltem egy perlekedő párt, akik ordítva vitatkoztak valamin. Kinyúltam a férfi felé (nőt még így érinteni is becstelen) és ismét belekezdtem a légzőgyakorlatba. Gondolom néhányan háborodottnak tartottak, de ekkor ez a legkevésbé sem érdekelt. Megpróbáltam összeszedni a szépséget, de űr tátongott a bensőmben. Egyedül voltam. Nem ment.

Ekkor éreztem meg az érintését. Azok a szellők... olyan furcsák voltak, mikor jöttünk lefelé... Értettem már.

Amit átsugárzott belém – miközben körüllebegett – az a friss fű illata, a vízesés moraja, a nyíló virágok csendes szépsége volt. Minden hátsó szándék nélkül segített. Csodás egy entitás volt. Erős volt már a lelkem és az akaratom is. Könnyedén nyugtattam meg az ordibáló férfit. (Az eredményt csorbította kissé, hogy a megszelídült férjet ezután a – még mindig ideges – asszony ledorongolta a sárga földig és önelégülten utasítgatta, de a tényen, hogy sikerült a varázslat ez nem változtatott.) Miközben felfelé gyalogoltunk este, mesterem megszólalt:

– *"Ott is fel kell tudnod idézni a szépséget, ahol az nincs jelen. Elsőre nem sikerül szinte soha, ezért kértem a szellemet, hogy segítsen meg. De ne feledd: ő se lesz ott mindig. Eljön az idő, mikor magadból kell merítened az érzetet. Fel kell tudnod idézni ott is, ahol látszólag minden ellentmond a hangulatának."*

Beszélgettünk még egy ideig, aztán pirkadatkor megérkeztünk a kolostorba. Gongszó szállt a levegőben, a hatalmas kapu kitárult és én végre aludni térhettem.

(Ailtas)