## Belső erős gonoszkodások – 2.rész

Valahol Sÿtis-ben egy bál esti forgatagában

Kilhors száját elhúzva tekintett szét az estély forgatagában. Nagyon unta magát. Azt a legutóbbi érdekes esetet leszámítva (mikor egy igen vonzó fiatal hölgy egy szemtelen csók után máris szobájába rángatta az őt megszégyenítő férfit) nem történt semmi.

Miután a különös pár felbukdácsolt a lépcsőn, Kilhors felöltötte legbehízelgőbb modorát és megpróbált szintén szóba elegyedni az **Iraquar** Házból származó, meglehetősen jómódú hölgyeménnyel, aki legalább oly formás volt, mint amilyen gazdag. Próbálkozását csúfos kudarc koronázta, selyemingén **ma** határozottan előnytelenül és divatjamúltan tekergőzött a rálocsolt bor bíbor foltja. És mit kellett látnia?!

Az a tenyérbemászó Amorian, az **Atavis** házból! Máris kivetette hálóját a hölgyre. Dühének váratlan megvilágosodása vetett véget és halk gonosz nevetést (inkább hörrenést – A hű krónikás megjegyzése) hallatott. Nem volt hiába a tanulás! Igaz, ki nem állhatta azt a szentfazekat, aki egy héten kétszer látogatást tett náluk és a mágia alapjaira oktatta (immár ötödik éve).

Egy függöny mögé tuszkolta megtermett testét és így csaknem karnyújtásnyira lehetett a párocskától. Aurája megnyúlt, undorodva érintette meg Amorian "szirupos" túlvilági testét.

– *"Drága Pulpilia, maga olyan, akár a rózsák bimbaja, mint a felkelő Nap a horizonton, mint a... szalonna legmócsingosabb része, az arca meg mint az ommmladozó vakkkolat..."* – Amoriannak miközben beszélt – tágra nyíltak a szemei és miközben tovább sorolta a rendhagyó hasonlatait Pulpilia úrhölgy és az öt napja elpusztult tengeri moszat között, értetlenséget kifejező kalimpáló mozdulatokat és heves fejmozgást produkált. A hölgy viszont nem értette meg a kódolt üzenetet és fájó tanúbizonyságát adta annak, hogy nála nem csak társalkodónők, hanem a "Csonttörő legyező" harciskola kismesteri rangban levő szerzetes nővére is rendszeres látogatást tart oktatás céljából.

Miután Amoriant összekaparták a szolgák Kilhors gyorsan keresett magának egy félreeső szobát, ahol kiröhöghette magát.

Elgondolkodva figyelte az előbbi jelenetet Jorkis Mineris a hírhedt kujon. Szóval itt az idő! Nem hiába nyaggatta azt a hülye defensist két teljes évig (!!) hogy tanítsa meg a mágiahasználatra, nem is beszélve az általa oly nagyon óhajtott képzeletvilág megteremtéséről. Büszkén, akár a csatából megtért harcos, kilépett a zenekar elé, felnyitotta harmadik szemét, aztán...

Egyesek elsápadtak, mások elvörösödtek (ők voltak többen), megint mások érzéki kacajt hallattak, mikor a bálterem légterében különös fantomként felderengett Jorkis Mineris apró és lényegtelen varázslatának "mellékhatása": az általa varázsláskor megteremtett képzeletvilág.

Rögtön - kevésbé prűd - hölgyek hada vette körül és mesternek szólították, valamint egyikük csodálatát fejezte ki, hogy Jorkis irdatlan hatalmával felül tudott kerekedni a Tegumentum erején.

Jorkis udvariasan, ám értetlenül folytatta bájvigyor-áradatát, maga sem tudva arról, hogy a bál házigazdája elfeledkezett említést tenni arról, hogy a Tegumentumot szolgáltató szellemlény két napja megszökött egy rokonszenves szélszellemmel. Most valószínűleg épp Naisur hegyei közt száguldozhatnak..

Úgy tűnt viszont, hogy a történtekből sokaknak sikerült levonni az erre vonatkozó következtetéseket és egyre kezdtek elszaporodni a különös jelenségek. Említést érdemel például a salátástál tartalmának önálló életre kelése, a váratlan szellőktől fellibbenő szoknyák, valamint az otrombább tréfákat kedvelők "mágikus szellentéshangjai".

Úgy az életre kelt függöny táncának magasságában kezdtek beszivárogni mindenféle izgága és nagyon komoly tekintetű urak, ki-ki a maga urához/úrnőjéhez lépdelve. Roppant sustorgás vette kezdetét, amelyből csak néha lehetett kihallani olyasmiket mondjuk, hogy:

– *"Mi az a tegumentum?"* vagy *"Semmi ok a pánikra asszonyom."*

A felsőbb síkokon várak, bástyák, a kiváltságosabbaknál erődök emelkedtek a semmiből. Jorkis Minerisnek – aki felejthetetlen produkciója után sem csukta le harmadik szemét (neki volt igaza) – most reggeli habzó kakaója jutott eszébe a bálteremben sorra megjelenő defensor­aurák buborékjai láttán.

Halk megjegyzések hangoztak el jobbról is, balról is miszerint:  
– *"Volna szíves kiszállni a defensor-aurámból?"* és *"Mondja Frior, ez az izé megvédi a kiskutyámat, Fifit is?"*

Igen ám, de a szórakozni vágyó nemeseknek igen csavaros az észjárásuk, pláne ha megtapasztalták már a defensisek bűvös Aurájának védelmét. Sistergések, morbid érzelemdarabkák gyenge hullámai söpörtek át a megjelenteken, apró tűzteremtések robbantak szét szikrázva, ahogy ártalmatlanul kisültek a védő Aurákon.

Az érzékenyebb lelkivilágú hölgyek (és bizony néhány úris) kezdte elveszíteni - amúgy is labilis - lelki egyensúlyát és ezt sikoltozással és kiabálással tudatták is a hallgatósággal. Megduzzadt folyóként áradtak a kijárati ajtón keresztül a szabad ég alá, igaz, hogy ez sem ment zökkenőmentesen tekintve a komiszul lengedező ajtók váratlan orrba vágásait. A megviselt társaság tagjai nagyrészt csónakjaikba szálltak, majd a lehető legrövidebb úton hazaszáguldottak.

Csak ketten maradtak vendégként az épületben, de ők egy emeleti szobában voltak ez időtájt és különbenisegészmássalvoltak elfoglalva...