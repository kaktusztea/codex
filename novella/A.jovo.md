A JÖVŐ

"A jövő...

Szóval azt akarod fürkészni, fiam. Érdekes, misztikus téma. De veszélye... végighallgatnál?! Úgy van. Legközelebb nem kapsz ebédet... Eh! Túl lágyszívű vagyok. NE MOSOLYOGJ!

Hol tartottam?  
Igen, a jövő. Hm. Mit jelent számodra a jövő ismerete?

Hatalmat?! (Zora az égben! Bár soha ne adta volna mellém az a háborodott nemes ezt az istencsapását...) Tessék? Nem, csak a torkomat köszörültem.

A jövő ismerete ezer veszélyt rejt. Hogy miért? Elmondok csupán EGY borzasztó példát a sok közül:

Élt valahol egy herceg és egy nap titkon jövőbelátó érkezett az udvarába. A jövőbelátó aggódott uráért és annak beleegyezése és bárki tudta nélkül beletekintett a jövőjébe.

És itt álljunk meg egy kicsit. A jövő nem állandó, fiam. Több irányba ágazik és hogy melyik úton haladsz, az csak tőled függ. Igen ám, de becsukott szemmel haladsz, mert nem tudod, mikor és hol vannak azok az események, amelyek mintegy sarokkőként az elágazás csomópontjában állnak. Sokan vágynak vakvezetőre, vagy jósokra ha így jobban tetszik, akik megmondják nekik, merre haladjanak, melyik utat válasszák. Botorul cselekszenek. Nemcsak azzal, hogy megváltoztatják a jövőt...

De inkább folyatom. A jós megszemlélte a herceg elkövetkező tetteit, a vele esetlegesen megtörténő események kusza összevisszaságát.

Olyan ez mint egy fa koronája amelyet még átsző sok-sok, végtelen hosszú fonál is. A hercegnek nem volt előre megírt jövője, fiam. Mint ahogy nekem és neked sincs. Nem, MÉG NEKED sem. (Hülyegyerek)

Folytatom.

A jós egyszer csak megrémült. A rengeteg jövőkép közül erősen kitűnt egy, melyben a herceget meggyilkolja egy merénylő. Szegény jövőbelátó nem tudta, mit tegyen. Majd szétpattant a feje, másra sem tudott gondolni, mint a merényletre és a hercegre. A herceg és a mérgezett tőr. A tőr és a herceg. A herceg és a tőr. Tőr és halál. A halál és a herceg. A herceg és a halál.

Olyan ijesztő és valósághű volt a látomás, hogy nem tudott szabadulni tőle. Mikor egy kissé lenyugodott gyengének, védtelennek érezte magát. Elborzadva vette észre, hogy mágikus energiái egész elapadtak.

Nem tudta, mire vélni, de nem is ez érdekelte leginkább. Mestere (!) arra tanította, hogy nem árulhatja el nyíltan senki jövőjét. Borzasztó lelki állapotban, de elhagyta az udvart.

Négy év múlva hallotta, hogy a herceget meggyilkolták. Buta, nagyon buta, szerencsétlen történet: A herceg egy bálon vett részt, ahova csak azért ment el, mert kedves barátja, akivel közösen írtak egy legendákról szóló örökbecsűnek szánt könyvet, megbetegedett és nem tudott eleget tenni a szokásos meghívásnak.... Igen, fiacskám a nemesek nem csak háborúznak és kihasználják egymást. Vannak akiknek nem mindig egy mérgezett penge jut eszébe, ha egy ember hátat fordít nekik.

Már megint elvesztettem a fonalat... Ja igen.

A herceg elment a bálba, mert unatkozott. Jóval éjfél után hazaindult, de rájött, hogy elfelejtett közölni egy apróságot a ház urával. Visszament, majd a dolgot elintézve újra kifelé indult. Egy – neki háttal álló – kardnemes rosszul mozdult és majdnem fellökte. Ő ügyesen kikerülte, de ezzel akaratlanul is rálépett egy hölgy ruhájára, amely leszakadt. A hölgy kissé túl sokat ivott és így durván rátámadt a hercegre. Amaz pedig hirtelen felindulásában szintén durván visszavágott. Képzelheted...

A hölgy kísérője párbajt követelt a sértés megtorlására. Megegyeztek, hogy 3 nap múlva a hölgy házának egy nemese elégtételt vehet rajta.

A sors (?) azonban úgy akarta, hogy a párbajhős útban a párbaj helyszínére leesett a lováról és nyakát törte. Ura azt hitte, a fiatal nemes tette, hogy gyáván megússza az elégtételt.

Bérgyilkost küldött rá...

Nem sikerült volna, ha nem épp aznap este akart volna egy pelyhes állú ficsúr bemászni a hercegi épületbe, hogy meglátogassa a ház egy hölgytagját. A kis zavart kihasználva a gyilkos elkapott egy őrt és magára öltötte annak ruháját. Innen már nem volt nehéz dolga a herceg közelébe férkőzni...

Szomorú dolog ez fiam. És hogy ki a hibás?

A jövőbelátó. Ő alakította így a történteket tudtán és akaratán kívül. Az első alapszabályok közt van az, amit most elmondok neked fiam:

Nemcsak megismerni akarja a jövőt a khm... magunkfajta, hanem meg is kell tanulnia kívülállónak maradnia, nehogy a jövőbetekintéssel egyúttal meg is változtassa azt..."

\- Tépettszakállú Sen mester szavai türelmetlen tanítványához

(Ailtas)