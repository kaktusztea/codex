## Belső erős gonoszkodások – 1.rész

*Valahol Sÿtis-ben egy bál esti forgatagában*

Dormicius már közel egy órája figyelte a lányt, de ahogy észrevette, csak csendes utálattal teljes pillantásokat kapott vissza. Pedig annyira kívánta...

– *„Nem lehet, hogy ne legyen az enyém!”* – gondolta a fiatal kardnemes. - *„Ezek a sytis-i bálok...! Csupa elérhetetlen szépség.”* - Az ital megkeseredett a szájában.

– *„Talán megpróbálhatnám elbájolni...”* – és csekélyke „hatalmára” gondolt, majd újfent elfintorodott. Ugyan! Ennyivel legfeljebb egy szúnyogot vehetne rá, hogy ne a vénáját, hanem a kézfejét csípje meg (azt is pusztán jóindulatból).

Ekkor viszont eszébe jutott valami. Egykori tanítója – Tépettszakállú Sen mester – mondott valamit a meglepődésről. Kínkeservesen kutatott az agyában. Hát igen: nem tartozott a legtehetségesebb és legállhatatosabb tanítványok közé. Apja adta a mesterhez, hogy tanítsa meg a mágia és a bölcselet alapjaira. Dormicius ezt puszta időpocsékolásnak tartotta és nem is röstellte ezt tetteivel mestere tudomására hozni. Idegesítő kérdéseket tett fel és rendszeresen elaludt, mikor az öreg a ligetben magyarázott neki.

De hogy is volt azzal a meglepődéssel...? Egy egyszerűbb mentális gyakorlattal – dúdolt hozza egy kicsit – sikerült előrángatni a poros emléket. „Letörölgette”, majd kinyitotta.

– *„Ha nem a fejedet tömnéd és idefigyelnél, akkor elmondanám, hogyan lehet az asztrálmágiát khm... hatékonyabban alkalmazni bizonyos helyzetekben. A kulcsszó a Meglepődés. Az érzelmek általában egy konkrét helyen üldögélnek a lelkedben és elmozgatásukhoz jelentős erőket kell mozgósítani. Például ha öreganyád közepes utálatából erős szeretet akarsz csinálni, hát... nem könnyű a dolgod. De mi van a Meglepődéssel? Ilyenkor minden felugrik a helyéről, minden bizonytalan. Az érzelmek is. Ha – a varázslatod céljának megfelelően – el tudod érni, hogy az áldozat meglepődjön, akkor jelentősebb változásokat eszközölhetsz... Hé! Ne dobáld azt a verebet..!”*

Dormicius kinyitotta a szemet. Gonoszul elmosolyodott. Halkan szavalni kezdett és teljesen jelentéktelennek tűnve közelített a lányhoz. Aztán az érzet végigbizsergette a testét ((egy sakkbábú észrevétlen elmozgatása)) és ekkor lecsapott. Szája a lány szájára tapadt és a szemébe nézett mélyen. Amaz levegőért kapkodott, szeme tágra nyílt. Dormicius enyhe zsibbadást érzett a homlokán, mikor a manát kilövellte a lány felé. Amaz épp eszelős dühre váltott volna mély megrökönyödéséből, ehelyett... Dormiciust szinte levetette a lábáról a szépséges bestia ugrása. A lány szorosan átölelte a nyakát, – a fiú szinte megfulladt – és kéjesen lihegte a fülebe:

– *„Te vadállat! A második emeleten van a vendégszobám. Indulás, most AZONNAL!”* – majd zihálva rángatni kezdte maga után. A kardnemes elmaszatolt arcfestékkel, de boldogan bukdácsolt a lány után. Hát mégiscsak jól fog szórakozni ma este...