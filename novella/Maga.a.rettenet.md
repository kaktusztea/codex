## Maga a rettenet

Sűrű homály lengte be a tájat, méltó külalakot szolgáltatva annak nevéhez. A Halál erdeje! Megszámlálhatatlan halandó veszett oda örjítő sötétjében, annak ellenére, hogy a neve eléggé fantáziátlan volt.

Zulu most ébredt öntudatára. Felemelkedett a halott földről, majd szemügyre vette környezetét. őszintén szólva nem igazán volt mit néznie. Korhadt, nedvességtől csöpögő fák, sár és kövek. Igy lehetett tömören összegezni a látványt. Az enyészet szaga lengett be mindent, amit ő is érzett volna, de sajnos nem volt orra és így ettől az élménytől meg lett fosztva. (Nem veszített vele semmit. Undorító bűzt érzett volna és kész.(Nem mintha számítana, csak úgy mondom.))

Végignézett magán. Foszló hús, sárgán meredező csontok és pergamenszáraz bőr. Nem iszonyodott. Örült. Lelkében, ahol most végtelen gonoszság lakott, kegyetlen bosszú formálódott. Bosszú a VILÁGON! Micsoda lehetőségei vannak! És mekkora hatalma! Hatalom, amely uralmat biztosít azokon a szánalmas ÉLŐKŐN. Ah, mennyire kiszámíthatóak! Zulu vigyorra húzta volna száját, (állkapcsát) de ennek eredményeként, csak egy kis darab csont tört ki repedezett koponyájából. Érezte, birtokában van minden, amivel igába hajthatja az összes eleven lényt, így hát nem várt tovább, elindult. Érzékelte az élő szervezeteket, és a legközelebbi felé vette útját.

– *"Vajh, ki lesz az az első nyomorult, aki szembesülhet rettentő valómmal"* – gondolta. – *"Testem sebezhetetlen, nincs szüksége élelemre, nem fárad, ezen kívül iszonytató energiák áramlanak benne."*\
Rőt fény izzott fel szemüregében, ahogy egyre közelebb ért az eleven lényhez. Tudta, senki nem állna útjába, még az a pár primitív kis állat sem, akik a zord körülmények ellenére itt éltek az erdőben. Még ők is felmérnék borzasztó erejét.

Kavics csikorgott puszta lábfeje alatt és köszörülte azt fogrepesztő hangon.
Fényre és kisebb hangfoszlányokra figyelt fel hirtelen. Közel már a cél! Végre kiért egy tisztásra, amelynek másik végében egy csapat ember foglalatoskodott egy nagy korhadt fa tövében. Egy hatalmas izmos barbár, egy ványadt köpönyeges alak, egy vigyorgó ficsúr és egy csodálatosan szép, vöröshajú nő.

A született gyilkosok kéjével közelített hozzájuk, szemtől szembe, hisz nem volt félnivalója. Azok az erők, amelyek támogatják, megvédik őt mindentől.\
– *"Egy karmozdulat és végük."* – gondolta.

Kb. tíz méternyire lehettek és észrevették. Különös módon, nem ijedtek meg, nem rimánkodtak életükért, vagy próbáltak menekülni, mint ahogyan azt elképzelte.
A vörös hajú nő unottan odaszólt a barbárnak.\
– *"Most te jössz."*

A barbár felsóhajott, majd felállt és vállára kapta kétkezes csatabárdját. Hősünk felé tartott.\
– *"Rohadt zombik! Tele van velük az egész erdő."* – mormolta, majd kásává aprította Zulu fejét.

THE END
