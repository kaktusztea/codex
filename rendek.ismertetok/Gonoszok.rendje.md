## A Gonoszok rendje

"Üdvözöllek, fiatalember. Mi járatban? \
Rendünk érdekel? És mi okból? \
Megismerkedni a Halál misztériumával? "Tökéletes gyilkolással"....? \
Várj, várj! \
Ne mondd tovább. Azt hiszem nem épp a legjobb helyen jársz. De igen, varázstudók vagyunk, méghozzá nem is akármilyenek. A pusztítás a mindenünk. Látom, nem érted. Elmagyarázom.  
Nekünk nincsenek fennkölt eszméink, nem kutatjuk a Halál misztériumát. Mi egyszerűen... gonoszok vagyunk. Bizony. Nincsenek bonyolult, esetleg megszállott, vagy "kiemelkedett" elméleteink, ideológiáink.

Ott vannak a démonikus rendek, fiam. \
Egyesek olyanokat állítanak, hogy az élet egy nagy teher mindenkinek és ők csak jót tesznek azzal, hogy kivégzik aki az útjukba kerül. \
Vagy: Hatalmas megtiszteltetésben részesülhetnek azok, akiknek a főpap személyesen vágja ki a szívét. Igaz, a "szerencsés" sikítozik (hö-hö) nemtetszését kifejezve, de ezt valahogy nem hajlandóak tudomásul venni a "kiemelkedettek". Piha! Képmutatás. Mi nem rejtegetjük szándékainkat homályos ideológiák biztonságos (?) fala mögé.

Mi gonoszok vagyunk. Szívesen bántunk embereket. Bizony. A mágiában is ez vezérel minket. Pusztító szemiták tucatjait birtokoljuk, tiszta arkánum eddig (sajna) nem került iskolánk birtokába. De minek is! A cél: a hatékonyság.

Nem is hinnéd, de rengeteg nemesember van tagjaink közt, persze az egyenesebb fajtából. Igazi gazemberek. Nyíltan felvállalják, hogy semmit nem élveznek jobban, mint egy kis tapicskolást a vérben... haaaaa-haaahahahaaa. Bocsáss meg, egy kissé elragadott a fantáziám.

Egy törvényünk van csak, amely kissé különösnek hathat elsőre:  \
Soha nem hazudunk, legfeljebb hallgatunk. De ha egyszer megszólalunk... Vannak falvak, ahol a nevünk hallatára már egyből kaszát, íjat ragad mindenki, akinek épek a kezei.

Na azért nem kell minket félteni. Furfangosak is vagyunk ám. A harcban akár a legelvetemültebb eszközöket is bevetjük.

HOPPÁ! Bocsáss meg, azt hiszem megint begerjedt az egyik szellemlényem.  \
Na tessék. Már megint egy madárraj! Nem bírsz magaddal? Kotord el magad őket, nekem most nincs hozzá gusztusom.

Nna. Itt van még, fiatalember? Mintha kissé csalódott lenne...  \
Világleigázó tervek???!  \
Nekünk? Fiacskám, itt mindenki a saját pecsenyéjét sütögeti, csak a hatalom, a jó társaság és a békesség miatt vagyunk együtt. Jól hallottad: békesség. Nem háborgatnak minket alantas tetteink elkövetése miatt... Hehehe.  \
Menne? Máris?  \
Akkor azt hiszem valamit meg kell mondanom: Nagyon irritál a képe. Úgy éreztem, ezt tudatnom kell önnel, mielőtt...

Hm-hm. Tudja mit?  \
Fusson, ha kedves az élete! Maradjon csak a ködös ideológiáinál (már ha megéli a holnapot, persze), magából hiányzik a tiszta gonoszság. \
Na, sipirc.

Teremtőm, de fürge! \
Hát nem elhibáztam? Hogy tud ilyen gyorsan futni égő fejjel? Mindegy, ott a folyó, talán még túléli.

Megint a tied az élvezet, hülye szellem. Gyerünk! Kapd el!"

(Ailtas)