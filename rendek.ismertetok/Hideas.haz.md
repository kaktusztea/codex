## Hideas ház

„Szinte egyidőben tűnt fel a XI. Napcsászárral. Igen: feltűnt. Mert elvileg NEM létezik, rengetegen puszta létét is tagadják.

Nincs fizikai értelemben vett központja (pontosabban ezidáig senki nem tudott ilyesmiről). Tagjai sincsenek, pláne üzleti érdekeltségei. Ez utóbbit sokak ismét csak vehemensen tagadnák. Neve sincs: A Carvis ház nevezte el Hideas-nak tekintettel rejtőzködő természetére. Aláírást, szignót soha nem hagynak, mint ahogy nyomot sem.

A Hideas ház teljesen rejtetten működik (?) Egyetlen célja van: Nevetségessé tenni az árnyékháborúkat.

Igen nagyravágyó és sok ellenséget szerző tevékenység az igaz, de ez idáig egy emberüket sem sikerült tetten érni. Tagjai nem segítenek senkinek és nem támogatnak senkit. Közvetetten annál inkább, bár ez számukra mellékesnek tűnik.

Például egy fontos bevetésre induló elit fejvadász-alakulatot pirkadatkor egy szökőkút mellett találnak női ruhába öltöztetve, tántorogva. Persze semmire nem emlékszenek.

Az is megtörtént már, egy kényes üzleti tranzakció során, hogy a megvásárolni kívánt értékes selymek helyett szerzetesi darócruhákat találtak a ládákban, pedig nemrég ellenőrizték őket... \ Kellemetlen helyzet. Másnap pedig a piacon szokatlanul szép volt az aznapi - máskor durvább tapintású - selyem.

Olyan pimaszul és ügyesen ténykednek, ráadásul büntetlenül, hogy még a laikus fejében is megfordul a kérdés: Miféle hatalom irányíthatja őket?

„Olyanok akár a bohóchalak a csalános vízinövények közt. A gyilkos tüskék számukra egyszerűen nem jelentenek veszélyt.” - mondta egyszer társaságban (és néhány pohárka után) egy ismertebb tudós, ki a tengeri élővilág tanulmányozásának szentelte életét. Másnap egy doboz cukorkát talált az éjjeliszekrényén. Még szerzetesektől is tanácsot kért: miféle üzenetet hordozhat ez a csomag? A sok tanácstalan válasz után arra következtetett, hogy a ház egyszerűen megjutalmazta éleselméjűségéért, akár egy okos kisgyermeket. Ez erősen sérteni kezdte önérzetét, ezért attól a naptól fogva a horgászat szenvedélyét is előszeretettel űzte és ha bohóchalat talált, azonnal – és nagy élvezettel – ütötte agyon. De vissza az eredeti témához.

A Hideas megnyilvánulásai teljességgel kiszámíthatatlanok mind a történések, mind azok gyakoriságára vonatkoztatva. Van, hogy több évig nem történik semmi, de az is megesett már, hogy egy holdnap alatt kétszer is jelentős csapást mért a sÿstisi nemesség tekintélyére.

Több elterjedt vélemény is van arra, ki áll a háttérben. Egyesek szerint az **Estra Sagna** alá tartoznak, politikai célokat valósítanak meg, mások szerint árnymesterek és defensisek titkos közössége. Sokan még a Carvis árnymesterét **Nis Ataion Iluast** is megvádolták.

Lehet, hogy tán démonikus ereklyék vagy túlvilági lények megnyilvánulásai? Természetesen ezek a nézetek tűnnek a legnépszerűbbnek a misztikumot kedvelő nemesség körében. Igazság szerint olyan, mintha egy (?) gyermeteg játékokat kedvelő zseniális, ám bomlott elme mozgatná a háttérből a szálakat.

Tény, hogy a ház gyilkosságot szinte soha nem követ el, persze ténykedésük következményei okot adhatnak a vérontásra. Igaz, ez is meglehetősen ritka.

Még egy érdekes dolog. Ha valaki a nevükben próbál cselekedni, hogy hasznot húzzon belőle, azt nagyon keményen megleckéztethetik. Az **Iraquar** ház már próbált így csapdát állítani... Az eredmény: a kharag barbárok dühe emberfeletti volt, mikor a míves pengék helyett fakardokat kaptak kézhez az Iraquar kereskedőitől, akik első meglepetésükben jelentős emberveszteséget szenvedtek, másodszorra pedig visszamenekültek a hajójukra a vérszomjas vevők elől...

Összefoglalva: Hatalmas és megfoghatatlan erő, amely – szerencsére – csak efféle gyermekcsínyeken töri a fejét...”

– Egy névtelen írnok feljegyzése Mindenható Urunk, a IX. Napcsászár 1211. évében.
