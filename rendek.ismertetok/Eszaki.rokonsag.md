## Északi rokonság

Néhány nador karakter bemutatása.

### „Veszély jön” Ran - sámán

Zarr nemzetségbeli sámán (hóbagoly védszellemmel); Kissé túldramatizálja a helyzeteket általában. Kusza fehér haja van, amitől kissé habókos benyomást kelt. Hajában 3 sólyomtoll lifeg össze-vissza. Fülében csont fülbevalók, fogai vakító fehérek. Keskeny arca kissé ráncos, nyaka rövid. Magassága: 160 cm körüli. Kinézete ellenére igen eleven. Sok tapasztalata van.

### „Messzibe révedő” Mortai - Ezüstmedve

Már Naoenaoban született, a Naa Hoa nemzetségből származik. Külhonból érkezett - főleg történelemkönyveket - olvas, verseket tanulmányoz (és költ). Gyakran üldögél a távolba meredve magas sziklákon. Jókedvű, intelligens, nagy darab nador. Harcban is főleg az eszét használja. Rövid fehér sörtehaja van, bal szemén a homlokától majdnem az álláig karomszerű tetoválás kék színnel. Széles, markáns fej, okos tekintet. Harci páncélzat sok szíjjal díszítve.

### „Így van jól” Kiliman - Megtartó

Állítólag a Sólymok harcifőnökének unokatestvére - és erre szerfölött büszke (amellett, hogy gyakran hangoztatja is). Hosszú, vékony nador kissé talán túl finom vonásokkal. Hosszú, lobogó haját nem fogja össze. Homlokán díszes pánt szellemjegyekkel díszítve. Elálló fülei gyakran képezik tréfa tágyát (persze csak, ha nem hallja). Kissé talán álszentnek, felsőbbrendűnek, túlontúl bölcselkedőnek tűnik viselkedése, mindazonáltal mindenben Nadír tanítása szerint él (számára ez életforma, nem szabályok betartása). Habár nem sámán, igen korlátozott formában képes kommunikálni egyes szellemlényekkel. Ez kimerül az üdvözlésben, vagy esetleg a illető szellem fő jellemvonásának érzékelésében. Nadír is kiválasztotta magának. Három éve már, hogy Megtartó lett.

(Ailtas)