**Neve**: Házi ördög (Nyikkancs, mint hétköznapi elnevezés)
**Valódi „neve”**: "kárörvendő vihogás, nemtörődömség"

Ez a szellemlény-fajta nem egyedi, rengeteg van belőlük (az abrÿssiak őszinte sajnálatára). Viszonylag közismert apró kis szellemlények. A legenda szerint egy őrült abÿrnossi nemes varázslójának elszabadult varázslatából jöttek létre, mikor a varázstudó láthatatlanná akarta tenni ura egész kastélyát (örökre). A hagyomány szerint segítségére volt Woland fókusza, mely félelmetesen nagy hatalmat nyújt, de különös elvárásai és furcsa hatása van használójának elméjére.

Tény, hogy a varázslat balul ütött ki – valószínűleg a varázstudó nem volt meg eléggé felkészülve, hogy uralni tudja ezt a hatalmas mágiát. A szertartás után a varázsló eltűnt, a kastély pedig különös, örökös homályba borult, tele rémisztő gócokkal, ahol a sötétség mintha megsűrűsödött volna. És e gócok kúsztak, másztak, eltűntek és feltűntek. Állítólag a szerencsétlenül járt mágus eltorzult személyiség-darabjai. Más furcsa lények is létrejöttek ekkor – például a Házi ördögök.

Szinte nincs olyan falu, ahol ne élne belőlük legalább 1-2. Egyetlen – bosszantó – tulajdonságuk van: megszállnak egy legfeljebb 1 korsó nagyságú tárgyat és láthatatlanná teszik azt egy rövid időre. Ezek a tárgyak általában háztartási eszközök, fontos papírok, esetleg fegyverek.

Tipikus példája: *"Hová tettem azt a rohadt kancsót? Nézzük a konyhát! Itt nincs. Akkor a szobámban. Itt sincs, a fene enné meg.* (Vissza a konyhába) *Hát... hát itt van. Hogy a \*\*\*\*\*\*- ba nem vettem észre, hát kiszúrta a szemem!?"*

Jó esetben veszekedés is kerekedhet az ügyből – a nyikkancsok ezt rendkívül élvezik.

---

👻 2. osztályú szellemlény (Aura:20%)

Szellemképességek:
- Megszállás  
- Varázsképesség: Láthatatlanság

---

Slissan Destoros: Abryss "nyughatatlan" teremtményei (III. kötet)

A Gradÿss ház titkos könyvtárából

(Ailtas)
