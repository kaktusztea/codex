**Neve:** Vízgyermek
**Valódi neve:** ""

Körülbelül ezer éve egy sÿtisi fejvadásziskola magitora különös kísérletbe kezdett. Az intézmény harcosainak működését akarta eredményesebbé tenni, magát pedig elismeréshez juttatni.  
Egy fiatal, hat év körüli gyermekkel kezdte a próbálkozást, mivel célja az volt, hogy egy alkímiai formulával cseppfolyóssá teszi a kiszemelt alanyt, majd mentálmágiával képessé teszi, hogy saját maga, segítség nélkül irányítsa a varázslatot. Így a harcos bevetés alatt bármikor váltogathatta volna alakját a cseppfolyósság és normális alakja közt. A fiatal fiúra azért volt szükség, mert a mester véleménye szerint korán kellett kezdeni a hozzászoktatást a különleges állapothoz. A varázslat veszélyesebb volt, mint azt a magitor hitte. Túlontúl intelligens tulajdonságokkal bírt...

Amint létrehozta a mágiát, az démonná változott. Nem kis szerepe lehetett ebben az épp megtelő Holdnak is. A fiú pocsolyává olvadt a kívánalmaknak szerint, a folytatás azonban kissé máshogy alakult. A démon villámgyorsan befolyt a varázsló orrán és bekerült a vérkeringésbe. Fél perc sem telt el és végzett vele. Mikor újra összegyűlt a halott mester testén kívül, elindult kifelé felvéve a gyermeki alakot, amely már halott volt - a démon nem bánt vele túl kíméletesen.

A kijutás nem sikerült: a tegumentum megérezte az iszonyatot és jelzett a defensisnek. Fájdalmas kondulás remegtette meg az egész épületet. Mindenki térdre roskadt az iszonyú hangtól. A démonűző harangot eddig még egyszer sem kongatták meg. A démon rögtön elhagyta bitorolt testét, amelybe visszaköltözött rögtön a halott fiú eltávozni nem tudó lelke. Ekkor találtak rá az őrök. Villámgyorsan levágták és vezetőjük parancsára az udvarra cipelték. Fáért rohantak és néhány percen belül máglyát rögtönöztek, amin elhamvasztották a kis testet. A hőségtől vibráló levegőben a defensis látni vélte a máglya mögött teljesen sértetlennek tűnő lassan elsétáló fiút. Mikor a fegyveresekkel odarohant már nem látott senkit a hatalmas pocsolyákkal szabdalt udvaron. Rémülete égbe szökött, mikor megtalálta a hamvak maradványait az üszkös fadarabok közt...

Azóta a nap óta a - hajdanvolt - kisfiú majdhogynem egyfolytában emberi inkarnációját öltve múlatja létezése napjait. Értelmi színvonala megrekedt a hat éves szinten, inkább ösztönök vezérlik már, mint gondolatok. Az idő múlásával beszélni is elfelejtett. Magányosan vándorol végig Abrÿsson és ha valaki szóba elegyedik vele, csak néz rá nagy, barna - nem emberi - szemeivel, hang nem hagyja el ajkait. Ösztönei a táplálkozást és a túlélést diktálják számára: az evéssel nem hagyott fel, bár nincs rá szüksége.

Veszély esetén - ahelyett, hogy légalakot öltene - cseppfolyósodik és elfolyik. Különös, felemás alakokat is képes felölteni, ilyenkor olybá tűnik, mintha egy bomlott eszű abÿrnossi festő egy őrült lázálma kavarogna előttünk félig emberi alakot öltve.

### Jelen

A IX. Napcsászár szerint, 1201 óta - mióta először találkoztak - üldözi őt **„Aranypallos” Weronalti** dún kegyelemlovag, aki kíséretével együtt megfogadta, hogy megszabadítja a szellemlény lelkét. Próbálkozásait eddig kudarc övezte, ugyanis a lénynek eddig mindig sikerült elmenekülnie. Aranypallos mindenesetre rendíthetetlen...

---

#### 👻 1. osztályú szellemlény (Aura: 10%)

Szellemképességek:
- Inkarnáció: vízalak

---

Slissan Destoros: Abrÿss "nyughatatlan" teremtményei (III. kötet)\
⚜️ A Gradÿss ház titkos könyvtárából ⚜️

(Ailtas)
