**Neve**: Tolman Apó, a Kertész  
**Valódi "neve"**: "Szórakozott, de kedves mosoly, kertben sétálgatás, elégedett sóhaj"

### Története

Tolman apó apjától örökölte a házat. Úgy negyven mérőfalnyira Lîrtistől feküdt a csodás kúria Abÿrnoss szívében. Hatalmas kertjét inkább parknak nevezné a hozzáértő. A kifli formájú tó, a békés fűzfák, a gyümölcsöskert, az apró szőlőlugas... igen: Látszott, hogy aki itt lakott, gondosan ápolta az egész birtokot.

Igen ám! De ha az érdeklődő beljebb merészkedett volna, nem talált volna senkit! Tolman apó ugyanis már jó 300 éve halott volt. Igaz ami igaz elég makacs ember volt (mikor még élt) így hát úgy látszik gyorsan napirendre tudott térni egy ilyen bosszantó tényen, mint a halál.

Egy szó, mint száz: mikor Tolman apó háromszáz évvel ezelőtt végleg (?) elszenderedett illatos dunyháinak egyikén, lelke nem pattant ki azonnal a testéből, hogy rohanjon megtisztulni, aztán uzsgyi be egy másik léhűtő porhüvelyébe, hanem inkább kényelmesen kikászálódott, majd összhangként felhasználva a gyönyörűen szomorú őszi napot, valamint a Tolman apó művészi életpályája következtében létrejött kicsinyke tegumentum hatalmát, szépen odakötötte magát a birtokhoz. Ott volt a legapróbb sárga falevélben és a szélben bolondul viháncoló hosszú füvekben is. Békében megfért a természetszellemekkel, cserébe "felajánlott" néhány igen hívogató tárgyat házában beköltözés céljából, aztán rendben is volt minden, a tószellem is visszavonta erőit (vizeit) Tolman apó szőlőséből.

Tolman apó ezután rögtön nekilátott a halál miatt elbliccelt munka behozatalának. Ha össze kellett gereblyézni a lehullott leveleket, gyorsan szélalakot öltött és kupacba fújta mindet, esetleg szólt egy morinak. A szőlőtőkéket megkérte, hogy így, vagy úgy nőjenek, hiszen nekik is sokkal jobb, ha nem száradnak el, meg ilyesmi. A házat is rendben kellett tartani, de mivel Tolman apó alapban a tegumentummal egyesülve pihent, ez nem okozott gondot.

A gond inkább olyankor jelentkezett, mikor beérett egy-egy gyümölcsfajta, hiszen nem volt, aki megegye. Ilyenkor Tolman apó portyára indult a közeli (15-20 mérőfalnyira levő) faluba és álmok befolyásolásával próbált rávenni néhány helybélit, hogy meglátogassák szeretett kertjét és ott szüreteljenek. Az ilyen akciók nagy felbolydulást keltettek falu szerte és "szegény bolond ördögként" kezelték a látomások elszenvedőit. Azért persze mindig volt, aki érzéseire hagyatkozva meglátogatta a kertet (bocsánat, parkot) és jól belakmározott. Ezután aztán szüretelt egy jót és hazavitte a gyümölcsöket, hogy befőttet csináljon belőlük. Tolman apó ilyenkor volt elégedett igazán, sőt néha meg is látogatta áldozatait, megnézni, hogy is ízlik a lekvár, meg a kompót...

Ez a bizonyos falu - Sárgödör - sajnos állandó (évente 2-3 alkalommal) célpontja volt az apó tevékenységének, így gyakori volt a riadalom. Emlékezetesnek nevezhető pl. az az eset, mikor Tolman apó "szeme" megakadt egy kupac külhonból származó vetőmagon. "Kosárfonó" Gorna asszonyság azóta is madárfóbiában szenved, mióta az apó egy jó nagy madárként inkarnálódva lenyelte az összes (kb. öt kiló) vetőmagot és elcipelte azt imádott veteményesébe.

### Jelen

Tolman apó bosszúságait teljes mértékben - a gyümölcsökön kívül - egy másik szellemlény jelenléte okozza. A természetszellemekkel jól megvan, gyakran segítenek is egymásnak, viszont ez a sötét figura ott a kútban... Tudniillik a ház belső kertjében van egy karcsú, magas, a tetején kiszélesedő szökőkút. Tolman apónak a tószellemmel kötött előnyös üzlete folyományaként minden esélye megvolt, hogy újra üzembe helyezze évek óta működésképtelen kútját, de mikor a természetszellem megpróbálta Aurájába vonni a kutat, úgy megijedt, hogy még másnap is örvénylett az általa uralt tó. További próbálkozások után az apó megállapította, hogy valami "fiatal" faragatlan bunkó lakik a kút mélyén, aki egyfolytában káromkodik és valami idézőkört emleget. Mivel Tolman apó nem szeretett bosszankodni, ezért tovább nem is törődött nagyon a dologgal, bár a kút kisugárzása igencsak idegesíti őt is meg a természetszellemeket is.

### Összegzés

Tolman apó békésen - bár igen aktívan - "éldegél" a birtokon. Lénye valamilyen szórakozott nemtörődömséget áraszt, így lehetséges például, hogy megcsinál néha olyan dolgokat is, amikre nem képes. Olyan, mintha egy rendkívül erős imaginációs mező venné körül, amelyet ő irányít. Egyébként kedves, szeretnivaló lény, csak a kertjét ne próbálja bántani senki... mert haragjában borzasztó...

---

#### 👻 4. osztályú szellemlény (Aura: 40%)

Szellemképességek:
- Inkarnáció: leginkább kistestű állatok formájában
- Speciális képesség: Álmok befolyásolása
- Speciális képesség: Imagináció

---

Slissan Destoros: Abrÿss "nyughatatlan" teremtményei (III. kötet)

A Gradÿss ház titkos könyvtárából

(Ailtas)
